<p>Nu när boken ges ut är det i princip bara mina närmaste och de jag jobbat tillsammans med för som fått läsa. Jag upplever dock, trots att de jag jobbat med är professionella i sina roller, att de gett mig även personlig och ärlig återmatning på själva läsupplevelsen. Det har varit värdefullt, för det är svårt att förstå hur det jag skrivit uppfattas av andra och att läsa deras kommentarer har gett mig extra kraft att fullfölja. Jag har därför bett om tillåtelse att citera en del av det de skrivit mer till mig än om boken, så ni som läser detta ska kunna få en uppfattning om den. Förhoppningsvis är det flera som vill läsa om Birgitta och då kommer jag att komplettera med eventuella ytterligare kommentarer.</p>
<p>&nbsp;</p>
<p><strong>Sara Olsson</strong>, författare, förläggare och lektör, har läst som lektör:</p>
<blockquote>
<p>”Tack för att jag har fått läsa. Det var omöjligt att gå igenom hela texten på en gång, det var väldigt känslosamt att läsa och jag blev mycket berörd!”</p>
<p>”Det är starkt berörande och väldigt personligt vilket är jätteviktigt. Man känner att man är där och då. Jättebra, jag tror absolut att detta kan ha en viktig plats bland andra liknande berättelser.”</p>
</blockquote>
<p>&nbsp;</p>
<p><strong>Lisa M Jagemark</strong>, kritiker, kulturskribent och korrekturläsare, har läst som fiktiv litteraturkritiker.</p>
<blockquote>
<p>”Det här är inte en berättelse att läsa när man vill ha vackra meningar, sentimentala teman eller en perfekt berättarteknik. Det här är en ärlig, rak och utlämnande historia.”</p>
<p>”Det är en berättelse som många kommer få ut mycket av att läsa – för igenkänning, och kanske lite tröst i det faktum att man inte är ensam om sin upplevelse. Det finns också en kritik i texten som gör den till något mer politiskt också, vilket är intressant.”</p>
</blockquote>
<p>&nbsp;</p>
<p><strong>Joanna Björkqvist</strong>, journalist, författare och redaktör, har läst som redaktör.</p>
<blockquote>
<p>”För det första vill jag bara säga att jag tycker att det är en otroligt gripande och finstämd historia med massor av kärlek och kraft inbakat i stor frustration och oro. Jag blir både tårögd och arg när jag läser, så du kan verkligen fånga intresset.”</p>
<p>”Flera gånger har jag fått torka tårar i ögonvrån och fast du ibland påpekar att du är jordnära och konkret och också skriver på det sättet till stor del är det ändå så känslosamt och kärleken mellan dig och Birgitta känns så varm och äkta att jag blir riktigt ledsen över att just ni skulle drabbas så hårt.”</p>
<p>”Jag är övertygad om att din berättelse om din älskade hustru, för det känner vi att hon verkligen var till sitt sista andetag, kommer att beröra fler människor på samma sätt som den berört mig.”</p>
<p>”Över huvud taget är jag fascinerad av hur intresserat och nyfiket jag läser historien även denna andra gång, trots att jag vet hur det kommer att gå.”</p>
</blockquote>
